Geçtiğimiz yazılardan birinde kurumsal yatırımcıların Kriptopara yatırımları ile ilgili dertlerinden bir çoğuna derman olacak NYSE'nin sahibi ICE'ın [] kurduğu Bakkt'dan [bahsetmiştik]. 

Kurumsal yatırımcıların Kripto sistemine ilgisini sadece para yatırmak ve Bitcoin, Ethereum gibi paraların artması olarak bakmamak lazım. Bu yeni nesil girişimcilik için aranan kan olabilir. Zira Blockchain bazlı sistemlere dayanan yeni girişimlerde yatırım girişimciye değil ekosisteme yapılıyor (detayları bu [yazımızda]).

Şimdi bu tip kurumsal yatırımcılara yardımcı olmak amacıyla ABD'nin en büyük fonlarından Fidelity'nin kurduğu Fidelity Digital Assets'e (Fidelity Digital) bakalım kısaca. 

Fidelity yaklaşık 2.5 trilyon ABD Doları yöneten devasa bir fon. Ancak bu demek değil ki Fidelity fonları ile kriptoya giriyor. Zira Fidelity Digital başka fonlara hizmet verecek olan bir platform. 

Ana olarak yapacağı konular emanet saklama (aynı Bakkt'ın verdiği servise benzer) ve kripto alım-satımı. Kripto alım satımını yaparken, mevcut bireysel yatırımcıların işlem gördüğü KriptoPara borsalarını kullanmayı düşünümüyorlar. Bunun yerine OTC pazarına odaklanacaklar.

Bunun temel nedeni, hizmet vereceği fonların genelde büyük işlemler yapmak istemeleri. Mevcut Kriptopara pazarlarının sığ olması yapılan büyük işlemlerin KriptoPara fiyatlarında büyük oynamalara neden olması. 

Bir yılı aşkın süren bir hazırlık süreci sonrası henüz Mart ayı başında testlere başlayan Fidelity Digital'in şu anda henüz 5 müşterisi var. 

Dijital varlık olarak da yalnızca Bitcoin saklama ve alım-satımına aracılık edecek Fidelity Digital. Nedeni Bitcoin'in en gelişmiş ve teknik olarak en olgun para olması. Bu alanda Ethereum Classic'in yakın zamanda geçirdiği %51 dışsal saldırı ve Ethereum'un yapacağı yeni bir çatallama (Hard Fork) onları diğer paralar konusunda tedirgin ediyor ve çekingen davranmalarına neden oluyor. 

Kurumsal yatırımcıların kripto para pazarlarına yatırım yapmalarının henüz erken olduğunu belirten Fidelity Digital'den sorumlu kişi Tom Jessop, daha çok geleceğe yönelik hazırlık yaptıklarını belirtiyor. 

### Neden önemli?

Fidelity gibi bir devin bu alana girmesi ve kimsenin olmadığı bir alanda kaynaklarını harcaması sektörün geleceği için olumlu bir gelişme. Gerek bu tip konulara ilgi duyan ancak çekinen kurumsal yatırımcılara kanal açıyor olması, gerekse bu alandaki kanun koyucular ile olan diyaloğu sektörün gelişmesine olumlu katkı yapacak. 

Verdikleri iki ana hizmet de kurumsal yatırımcıları pazara çekmek için çok kritik aslında. Hisse senetleri gibi merkezi bir kaydın olmadığı dijital dünyada, dijital varlıkların saklamak ve sahipliğini kanıtlamak hayati bir önem taşıyor. Bunun dışında, Fidelity Dijital'ın OTC hizmeti, kurumsal müşterilere likidite sağlayarak onların alım-satım sırasında potansiyel işlem zararı ile karşı karşıya kalmalarına engel olacak. 

Bu arada aile ofislerinden hedge fonlara geniş bir yelpazede 450 kurumsal yatırmcı ile yaptıkları  araştırmanın sonuçları da ilginç. Bu yatırımcıların %20'si dijital bir varlığa yatırım yaptığını ve portföylerinde dijital varlıkların ağırlığının önümüzdeki 5 yılda yaklaşık iki katına çıkacağına belirtmiş. Pazarda bulunmayan kurumsal yatırımcılar ise bunun nedeni olarak sırasıyla dalgalı pazar, kanuni kesinliğin olmaması ve son olarak da temel veri eksikliğini göstermişler. Volatilite ve veri eksikliği pazarın büyümesi ve daha fazla kurumsal yatırımcının girmesi ile çözülecek problemler. Bir sonraki aşamada da bu kurumsal yatırımcıların yapacağı lobi faaliyetleri kanuni olarak gerekli altyapının oluşturulmasında da etkili olacak.
