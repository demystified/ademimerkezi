Blok zincir teknolojilerinin en çok etkileyeceği alanın finans olduğundan bahsetmiştik daha önce. Neden?

Çünkü, kişiler gündelik hayatta birebir ilişkilerinde fiziksel olarak karşılarındaki bir kişiyi bir şekilde bildikleri ya da tanıdıkları için al ver yaparak işlerini hallediyorlar. Ancak yüzyüze gelmedikleri bir durumda bu zor, hele dijital dünyada mümkün değil. Zira karşınızdaki kişinin kim olduğunu neye benzediğini bilemiyorsunuz - hırlısı var, hırsızı var. Bu nedenle bize güven teşkil edecek bir aracıya ihtiyacımız var.  

Blok zincir teknolojisi bireylerin dijital dünyada gerçekleştirdiği ticari, ekonomik her tür ilişkide onlara aracılık eden kişi ve kurumları makineler ile değiştiriyor. Makineler derken bilgisayarlardan bahsediyoruz ama aslında onlar sadece bir araç. Aslında bunu yapan yazılımlar ve algoritmalar. 

Finans dünyası ise özünde analog dünyada başlayan ve dijital dünyada daha da ağırlık kazanan yukarıda yazdığımız kişiler arasında güven teşkil eden, ana amaçları bu olan ve bu ihtiyacı giderdiği için de bireylerden komisyon alan bir dünya. 

Neden dijital dünya ile birlikte ağırlık kazandı? Çünkü müşteri ihtiyaçları değişmeye başladı. Ne demek bu? Benzer bir örnek üzerinden anlatmaya çalışalım: Internet öncesi insanlar haberleşmek için mektup gönderirlerdi. Ama ayda yılda bir, üstelik mektubu yaz, zarfa koy, postahaneye git, para öde, sonra bir-iki hafta sonra karşı tarafa ulaşsın. Zor, zahmetli, pahalı ve uzun süren bir işlem. Şimdilerde birisi aklımıza düştüğünde bir email bir whatsapp mesajı işimizi görür hale geldi. Yazıyoruz dünyanın öbür ucundaki arkadaşımıza, dakikalar içinde bize geri dönüyor. 

Finans dünyası için de benzer şekilde. Eskiden para ile ilgili işlemler için aynı mektup örneğinde olduğu gibi banka şubesine gitmek gerekirdi. Şimdi işlemlerin çok büyük bir kısmı bankadan herhangi bir yetkiliyi görmeden cebimizdeki telefondan yapılıyor. Dijital dünyanın nimetlerinden (hızlı, ucuz) bankalar olabildiğince faydalanıyorlar. Peki bu faydanın ne kadarını müşterilerine yansıtıyorlar?

İşte dijital dünyanın ağırlık kazandığı son on yılda bankalar benzer servisleri çok daha ucuza sunmaya başlamışken, kar etme hedefleri olduğu için bu servisler için geçmişe benzer komisyonlar almaya devam ettiler (hatta eskiden havale, EFT için komisyon almamayı -ki aslında çok da mantıklı olmayan bu hareketi müşteri kazanma adına- uzunca bir süre sürdürdüler). 

Blok zincir teknolojileri ilk olarak bankaların sunduğu güven ihtiyacına karşılık verebilecek temel yetkinliğe karşılık verebilir hale geldiler. Bakmayın siz anlatılan onlarca korku hikayesine. Özellikle açık blok zincir teknolojilerinin en olgun hale gelmiş olanı Bitcoin son on yıldır tıkır tıkır işlediği için en azından güvenlik konusunda kendini bir hayli kanıtlamış durumda. 

Bundan sonraki adımda bu teknolojilerin yavaş yavaş bankaların verdiği her tür servise göz dikeceğini görmek kahinlik sayılmaz. 

Nereden başladı blok zincir bankalar ile rekabete? En basit ve en pahalı servisten. Neydi bu? SWIFT sistemi? Sınır ötesi para transferinin aslında bir yerden diğerine email göndermek kadar basit ve ucuz olmalı. Ama maalesef pahalı (50-100 ABD Doları), uzun süren (bir-iki gün), kimi zaman zor hatta imkansız (sistemsel ya da kanuni sorunlar ya da kullanıcının banka hesabının olmaması gibi nedenlerle). Elbette Bitcoin almak başlangıçta daha zor ve zahmetli ancak elinde Bitcoin olan birinin başka bir ülkedeki bir arkadaşına o parayı göndermesi 10 dakikalık bir süre (ya da çok rahat etmek isterseniz bir saat). Bitcoin çok dalgalı. O zaman sabit para (stable coin) kullanın?

Evet işte en basit ve en pahalı olan hizmet ile başlayan bu "sızma" daha sonra yavaş yavaş diğer alanlara da kaymaya başladı. Henüz emekleme aşamasında girişimler. Örneğin kişilerin kendi kendilerine kredi yarattıkları sistem olan MakerDAO'yı eski bir yazımızda anlatmıştık. 

## Arkası yarın

Söz yine uzadı ancak şunu rahatlıkla görebiliyoruz. Dağıtık finans (Decentralized Finance - DeFi) olarak da adlandırdığımız bu hareket hızlanarak devam edecek (konu ile ilgili yazımıza şuradan ulaşabilirsiniz). Hangi alanlarda neler yapılıyor, sonraki yazılarımızda daha detaylı olarak bu DeFi hareketinin önemli aktörlerine bakacağız... 
