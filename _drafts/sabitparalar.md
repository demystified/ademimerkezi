# Yazı I


Geçtiğimiz günlerde bir yemekte Bitcoin ile konuşurken, bir dostum "İyi ama Bitcoin ile bir mal sattın, parayı alıp dolara dönmek istediğinde bir bakıyorsun o sırada paranın değeri değişivermiş, ne anladım ben işten - neden Bitcoin kullanayım ki?" şeklinde bir serzenişte bulundu. Haklı mı? Mevcut durumda haklı. Baksanıza Bitcoin'in son bir aydaki değişimini gösteren grafiğe: 

[Bitcoin price volatility graph]

Sadece Bitcoin değil tabii. Diğer KriptoParalar da öyle - hatta onların durumu daha da kötü

[Other coins price volatility graph]


Hatırlarsanız bundan önceki bir yazımızda "[Bitcoin para mıdır, değil midir?](http://ademimerkezi.com/genel/2018/03/22/Bitcoin-para-mi-gercekten.html)" diye uzun uzun tartışmış, Bitcoin'i Altın ve şu an tedavülde olan devletler tarafından basılı kağıt para (fiat para da deniyor) ile karşılaştırmıştık. 

### Fazla dalga bulantı yapar

Bitcoin bir para olarak "değer saklama" işlevini gayet iyi yerine getiriyor and "alışverişe aracılık etme" konusunda belli yerlerde kullanılsa da hala genel bir kullanıma girmiş değil. Bunun ana nedeni de, kısa vadeli işlemler için fiat paralara karşı dalgalanmalar olması.  

Ama bu dalgalanmalar için çok alınacak bir önlem yok. Zira Bitcoin'in fiyatını diğer tüm paralarda ya da hisse senetlerinde olduğu için borsalarda alım satım yapanlar belirliyor. Normalde fiat paralarda genelde parayı basan merkezi otorite (merkez bankaları) piyasada bir oyuncu olarak yer alıp fiyattaki ani zıplamaları önlüyorlar. KriptoPara dünyasında böyle bir arkada duran ağır abi yok, kaldı ki bu KriptoParaların özündeki merkezi otoriteye olan ihtiyacı sıfırlamak amacıyla taban taban zıt bu durum. 

Ani zıplamalar, bu tip paraları spekülatif (al-sat) amacıyla tutan kişiler ve kurumlar için bulunmaz nimet. Piyasaları yakından takip eden, 7/24 bu piyasalardaki trendleri izleyenler için çok karlı fırsatlar sunuyor. Ama bu çok ufak bir kesim. Toplumun kalanının ne bu tip bir dalgalanmayı takip etmek için ne isteği ne de zamanı var. Eğer KriptoParaların günlük hayatımıza girmesi hedefleniyor ise, bu paraların getirdiği kolaylıklardan faydalanmak için kullanmak isteyecek büyük çok büyük bir kesimin çok daha stabil bir araca ihtiyacı var. 

Acaba fiyatı sabit olan bir KriptoPara yapılamaz mıydı? Güzel soru ama kendi içinde o kadar çok çelişki barındırıyor ki bu soru. Örneğin sabit para ne demek, neye göre sabit?.. Pekçoğunuzun aklına dolar geldiğine eminim. Peki dolar sabit bir para mı? Yoo, tabii ki hayır. Başka paralar ile bir karşılaştırın bakalım doları.. 

[Dolar vs euro graph]

Stabil bir para aslında kendi içinde oximoron (zıt şekilde çelişkili) bir ifade. O zaman belki şu soruyu sormak daha mantıklı: Tamam, öyle stabil olmasın da en azından doların euro karşısında yaşadığı gibi, dalgalanmalar hafif olsun, denizde hafif dalgalanmalar hissedelim, öyle her akşam yattığımızda acaba yarın sabah %10 zengin mi uyanacağım yoksa %10 fakir mi diye yüreğimiz ağzımızda olmasa. Bakın bu daha mantıklı bir soru - cevabı için de şu günlerde harıl harıl çalışıyor insanlar.. Çalıştıkları konu ise SabitPara (Stable coin) konsepti. Örnekleri uzun zamandır etrafta, ancak kullanım olarak hala gerideler.. 

### Nedir bu SabitPara? Var mı gerçekten?

Efendim, KriptoPara dünyasındaki dalgalanmanın bu paraların ekonomik olarak kullanımında sağlayacağı pekçok faydayı engellediği ve bu faydaların yaygın kitlelerce kullanımını sekteye uğrattığını gören girişimciler uzun zamandır yeni tip daha stabil paralar yaratmak için çalışıyorlar. 

Nasıl bir sekteye uğratıyor? Şöyle bir [benzerlik](https://blog.havven.io/we-need-a-decentralised-stablecoin-b3e13346c74f) kurmak mümkün. Şu an yaşadığımız ve kağıt paralardan oluşan dünyayı bir kıta olarak düşünün - her tür ekonomik adanın kağıt paralar ile gerçekleştirildiği. Bir de bu kıtaya yakın küçücük bir ada düşünün - Kripto adası. İçinde pekçok güzellikler olan. Ancak bu adaya gidip gelmek zor. Botlar var ve bu botlar ile hergün belli sayıda insan oldukça zahmetli bir şekilde geliyor. Gelmesi zor geri dönmesi zor. Peki bu adaya şöyle dört şerit gidiş-dört şerit geliş bir büyük köprü yapılsaydı? O zaman insanlar rahatça gelir giderlerdi. Hatta günde bir kaç kere gidip gelebilirlerdi. Ne de olsa ulaşım kolay, o kadar zahmete değiyor artık.. 

İşte SabitPara'lar da bir nevi bu köprüler.. KriptoParanız var ise bunu kullanmak çok basit. Daha önce anlattık, buradan dünyanın her yerine 10 dakika içinde istediğiniz parayı gönderiyorsunuz. Ama normal kağıt para dünyasından KriptoPara dünyasına girmek hem zahmetli, hem masraflı hem de vakit alıyor. Varlığınızı iniş-çıkışlardan dolayı KriptoPara olarak tutmak istemiyor, ama bir yandan da getirdiği kolaylıklardan faydalanmak istiyorsanız? Alın bir SabitPara, varlığınız SabitPara'da dursun, istediğinizde istediğiniz başka KriptoPara'ya (örneğin Bitcoin'e) anında çevirin işleminizi yapın. Ya da bir yerden Bitcoin mi geldi, değerini kaybetme riski yaşamadan anında SabitPara'ya çevirin, içiniz rahat olsun.


#### SabitParalar neye göre sabit?

Yukarıda yazdığımız sorunlara çözüm bulabilmek için nasıl yapalım da bu parayı sabitleyelim düşünürken, ilk akla gelen fikir "öyle bir para yaratalım ki dolara endeklenmiş olsun, bankada dolar tutmakla borsada bu parayı tutmak birbirinin tıpatıp aynısı olsun" olmuş.. Bu düşüncenin sonucu ortaya çıkan pekçok para var. 

Mantıklı mı? Bir dereceye kadar evet. Neden mi? Bir kere başta dediğimiz gibi ABD Doları'na bağlı olan bir para, diğer paralar karşısında aynen ABD Doları gibi dalgalanacak. Dolayısı ile çok sabit sayılmaz. Teorik olarak yine Dolar gibi ABD'de yıllık enflasyon ne kadar ise senelik o kadar değer kaybına uğrayacak. Ama bunlar zaten bildiğimiz konular - yine de Bitcoin vb paraya göre daha stabil olacak değil mi? Teorik olarak evet. 

Sabitparalar içinde en bilineni ise Tether (USDT).. Nedir bu Tether. Nasıl çalışır?

![tether-logo-400.png](/assets/tether-logo-400.png) 	

2015 yılında kurulmuş olan Tether'in çalışma mantığı aslında basit. Şöyle demiş kuranlar: Tether'i ABD Doları'na endeksleyelim. Öyle ki her zaman 1 Tether 1 Dolara eşit olsun. Tether satın almak isteyen getirsin dolarını o kadarlık Tether alsın. Bunun için de yaratılan (satılan) her Tether için o kadarlık parayı bir bankada hesaba yatırmışlar. Yani piyasada bulunan her Tetherin karşılığı olarak bankada aynı miktarda dolar bulunuyor. Dolayısıyla, dolar teminatlı bir SabitPara yaratılmış Tether ile. 

Ancak yine de başka sorunları yok değil. Örneğin, KriptoPara dediğimiz dünyanın merkeziyetçilikten uzak olması gerek - neden? Çünkü, merkezi [her kurum aslında bir güvenlik açığı yaratır] (Nick Szabo). Halbuki, burada teminat olarak paralar bir bankaya yatırılıyor. O bankada paralar ne kadar güvenli? Ya banka bir gün sıkıntıya girer ya da batarsa? Teorik bu tehlikeleri geçtik diyelim - gerçekten bankaya yatırıldığı ABD Doları karşılığı kadar mı para yaratıldı? Ya daha fazla yaratıldı ise? Kim denetleyecek? Banka ya da bir denetleme kuruluşu.. Çalışma prensibi olarak şeffaflık ((örneğin açık kaynak bazlı ekosistem) üzerine kurulmuş  KriptoPara dünyasına oldukça yabancı kavramlar..  Nitekim geçtiğimiz yılın Aralık ayında ABD resmi makamları Tether'e [soruşturma açarak](https://www.bloomberg.com/news/articles/2018-01-30/crypto-exchange-bitfinex-tether-said-to-get-subpoenaed-by-cftc) bahsedilen rakamların gerçekten teminat altında olup olmadığı ile ilgili inceleme başlattı. Ya yarın öbür gün ABD hükümeti Tether'in varlıklarına el koyarsa (şu an öyle bir durum yok ama isterse yapma gücü var

Bunun yanında bir de büyüklük (ölçekleme) sorunu var. Eğer hedeflenen vizyon bir gün bu KriptoPara'nın tüm dünyada kullanılacak hale gelmesi ise bahsettiğimiz milyarlarca dolarlık bir ekonomik büyüklük. Ne yapacaksınız, tüm bu büyüklük karşılığı ABD Doları'nı bankaya mı yatıracaksınız? Yatırabilirsiniz tabii bir sorun yok ama bu büyüklüğe ulaşmak için geçeceğiniz yolları hem zorlu hale getirecek bu teminat sistemi hem de oldukça yavaşlatacak. Hızlı bir şekilde bu sistemin büyümesi oldukça zor olarak gibi görünüyor.

Sonuç olarak Tether şu anda belli bir işlevi yerine getiriyor. İşe de yarıyor. Ama biraz mevcut dünyada kullanılan bir işlevin Kripto dünyasına adapte edilmeye çalışılmış halı gibi. Şifreli Harikalar Dünyası'nın içindeki vizyona (bağımsız, başta merkez bankaları olmak üzere merkezi otorite etkisinden uzak, dağıtık yapılı) ise henüz çok uzak. Muhtemelen o vizyona diğer SabitParalar daha yakın olacaklar. 


### Diğer SabitParalar - arkası yarında..

SabitPara nedir, en bilineni Tether nasıl işler derken bu yazımızın sınırını aşmaya başladık. Yazdığımız gibi SabitPara'lar Tether ile sınırlı değil, tam tersine yeni tip SabitParalar çok daha farklı dünyalara açıyor önümüze.. Ona da bir sonraki yazımızda bakalım artık.. 


# Yazı II

Geçtiğimiz [yazıda] Bitcoin benzeri KriptoParalar'ın değerinin çok falza oynadğından bahsetmiş ve buna çözüm olarak ortaya çıkmış olan SabitPara kavramından bahsetmiştik. SabitPara olarak en bilinen ABD Doları'na kendini bağlamış olan Tethere bakmış, diğer farklı SabitPara'ları ise bu yazımıza bırakmıştık.. 

Özetler isek, SabitParalar, daha stabil fiyat yapısı ile KriptoParaların toplumsal adaptasyonuna büyük katkıda bulunabilirler. Zira, bu paraları sağladığı kolaylıklar nedeniyle günlük ekonomik aktivitenin içinde kullanmak isteyen isteyebilecek büyük bir çoğunluk var ve şu an yaşanan ani yükseliş ve düşüşleri görünce neye uğradıklarını şaşırıp arkalarına bakmadan bu dünyadan uzaklaşıyorlar. Hem Kripto Dünyası'nın nimetlerinden faydalanacak hem de bu tip dalgalardan kaçınmak isteyecek bu insanları Şifreli Harikalar Dünyası'na çekmek ve bu dünyayı kat be kat büyütmek için SabitParalar çok önemli görevler üstlenebilirler. 

SabitParalar'ın ilk çeşidi olarak ABD Dolarını teminat olarak kullanan Tether'e baktık. Tether mevcut dünyamızından Şifreli Dünya'ya apartmaya çalıştığımız biraz eğreti ama yine de şimdilik iş gören bir SabitPara. Diğer SabitParalar biraz daha Şifreli Dünyan'nın içinden geliyorlar ama onların da -şimdilik belli sıkıntılar var - Dilerseniz onlara da bir göz atalım.. 

### KriptoPara teminatlı SabitParalar

Başlığa bakarsak eğer konu bir parça çetrefilleşiyor değil mi? Haklısınız. KriptoParayı teminat olarak kullanan SabitParalar da ne demek? Açıklamaya çalışalım: 

Efendim, Tether'i açıklarkan pekçok sıkıntıları olduğundan bahsetmiştik. Bu sıkıntılardan en önemlisi, Tether'in yarattığı her SabitPara için o paraya eşit değerde ABD Dolarını bir bankada tuttuğunu söylemiştik. Yani merkeziyetsiz bir şekilde çalışması gereken şifreli bir KriptoPara için çok çelişkili ve işin ruhuna aykırı bir durum idi bu. Ya bir gün o paraya el konursa? Ne de olsa merkezi olarak bir banka hesabında tutuluyor (bu arada bankanın neresi olduğu gizli tutuluyor. Bir ara ABD'deki Wells Fargo Bank idi ancak Wells Fargo -birilerinin etkisiyle diyelim- onlar ile iş yapmayı bıraktı, şimdilerde Porto Riko'da bir yerde olduğu [söyleniyor](https://www.bloomberg.com/news/articles/2018-05-24/bitfinex-said-to-find-bank-in-puerto-rico-after-wells-fargo-exit)). 

Biliyorsunuz teknolojik dünyada çare tükenmez - nerede bir sıkıntı var, onlarca çözüm türer. SabitParanın teminatını merkezi olarak tutma sıkıntı ise o zaman o teminatı da merkezi olmayan dağıtık bir hale getirelim. Nasıl? Teminatı da ABD doları yerıne  bir başka KriptoPara yaparak tabii!. Böyle bayağı bir para çıkmış BitShares ([BitUSD](https://coinmarketcap.com/currencies/bitusd/)), NuBits ([USNBT](https://coinmarketcap.com/currencies/nubits/)), Steem Dollars ([SBD](https://coinmarketcap.com/currencies/steem-dollars/)), Maker DAO ([Dai](https://coinmarketcap.com/currencies/dai/)) gibi (Sırada olanlar da var Alchemint ve BitBay gibi)

Artıları neler böyle bir SabitParanın? Aslında yukarıda bahsettiğimiz Tether'in merkezi olmasında dolayı duyulan tüm sıkıntıları önlüyor. Bir kere teminat KriptoPara olarak şeffaf bir şekilde tutulacak. Öyle bir bankada var mıymış, yok muymuş endişelenmeye gerek yok. Sonra vay efendim ABD hükümeti gelir de el koyarmış gibi bir dert yok - neye el koyacaksınız? Sonra işin doğasına uygun - hızlı çabuk olarak büyüyebilir gerekirse, sorun da çıkmaz. 

Ama tabii bu tip SabitParaların da henüz alacağı çok yol var. Bir kere, Tether gibi ABD Dolarına endeklemişler kendilerini bu paralar. Burada bir sorun yok, zaten istenen de -şu aşamada- bu. Sorun, teminat olarak KriptoPara gösteriyorsunuz ama KriptoParaların kendisi çok oynak. Ya bu teminatın değeri çok düşer ve SabitParayı da etkilerse? Bunu önlemek için Tether'deki 1 Tether=1 ABD Doları'nın çok üzerinde bir teminat koyuyor SabitParalar - bir nevi önlem almak adına iyi, ama yine de çok dalgalı bir ortamda o da işe yaramayabilir. 




SabitParalar ile ilgili olarak en ilgi çekici olanı da bu. Teknolojik olarak bir devrim oldu diyoruz - Bitcoin ve benzeri KriptoParalar çıkıyor. Ama sonra diyoruz ki, "bu paralar çok ilginç, çok farklı işe yarar özellikleri var, ama şu şu nedenden dolayı kullanamayız". OK, girişimciler bunun üzerine durmuyorlar. Gelen geribildirimler ile yeni yeni özellikleri olan bir üst seviye KriptoPara çıkarıyorlar. SabitPara olarak ilk çıkan örnekleri belki yeterli değil, henüz çok erken. Olsun, insanlar bunları kullanıyor, bakıyor, sorunlar ortaya çıkıyor. Bu insanları merak ve daha iyisini yapmaktan alıkoymuyor. Tekrar deniyorlar, bu sefer daha iyisini yapıyorlar. Önemli olan burada bir vizyon olması ve yavaş yavaş, adım adım o vizyona doğru yaklaşılması. Hemen sonuç beklemeyin, ama bir vizyon düşleyin ve o vizyona ulaşmadaki yolculuğun (inişli çıkışlı) tadını çıkarmaya bakın!.. 
