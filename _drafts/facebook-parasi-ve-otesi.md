# Yazı I 

Artık sağır sultan bile duydu herhalde: Facebook, kripto para piyasasına Libra ile şaşaalı bir giriş yaptı. Tüm kripto alemine hayırlı olsun!. 

### Özetle nedir olay?

Bir paragrafta özetleyelim: Facebook, [27 diğer kurum](https://libra.org/en-US/partners/) ile birlik olarak merkezi Cenevre'de bulunan [bir vakıf kuruyor](https://libra.org/en-US/association/). Bu vakif 2020 yılında Libra adında bir Blockchain kurarak aynı adlı bir kripto para çıkaracak. Bu para, aslında %100 dolar ve benzeri paralardan oluşan bir sepet ile desteklenen bir [SabitPara](/genel/2018/07/20/Orasi-cok-dalgali-sakin-sulara-gel-sabitparalar.html) (stable coin). Kişiden kişiye para transferi dışında, Facebook sistemi içindeki pek çok hizmet alımının karşılığında ödeme olarak kullanılacak (ortaklar örneğin Uber için de geçerli bu). Biz bireyler elimizdeki TL, dolar vs parayı Libra'ya çevirip sistem içinde kullanabileceğiz. Bunu yaparken normal olarak elekronik cüzdanlar kullanacağız. [Calibra](https://calibra.com/), bu cüzdanların [Facebook tarafından]((https://newsroom.fb.com/news/2019/06/coming-in-2020-calibra/)) çıkarılan ilk örneği. 

| ![libra_pixabay.png](/assets/libra_pixabay.png) | 
|:--:| 
| *Libra, Eski Romalı ağırlık ölçüsü biriminden esinlenme (Kaynak: [Pixabay](https://pixabay.com/images/id-1299238/))* | 

Tanıtım Dokümanı'nın İngilizcesine [buradan](https://libra.org/en-US/white-paper/) Türkçesine ise [Ebru Güven](https://medium.com/@tasebru)'in çevirisi ile [şuradan](https://t.co/SUMobWOpcg) ulaşabilirsiniz. 

### Facebook neden kripto para dünyasına giriyor?

Facebook neden bir kripto para çıkarıyor? Soruyu biraz daha açsak iyi olacak sanki: Facebook neden onlarca farklı kurumu içine alacak geniş bir yapı kurarak bir kripto para çıkarıyor? 

#### Facebook'un derdi ne?

Facebook özünde Google ile birlikte dünyanın en büyük iki reklam ajansından biri. Ve kurduğu benzersiz iş modelinin temeli kullanıcı bilgilerini toplama ve bu bilgiler odağında kullanıcıya nokta atış reklam yapmaya dayanıyor. Ancak Facebook halka açık bir şirket ve Wall Street ondan sürekli olarak kârını artırmasını istiyor. Facebook'un elindeki en büyük varlık ne? 2.3 milyar [kullanıcı](https://zephoria.com/top-15-valuable-facebook-statistics/). Bunlardan bir yere kadar reklam geliri elde edebilir. Daha fazlasını vermesi lazım kârâ susamış fonlara, yoksa hisse senedi tepetaklak gider. 

Fotoğraflarınız, beğendiğiniz makaleler, sevdiklerinin doğum günlerini kutlamak gibi özel hayatınızla ile sizi sizden iyi tanıyan Facebook, şimdi Libra ile sizin harcamalarınızı da görmek ve ona etki etmek istiyor. 

#### Kimi örnek alıyor?

Facebook aslında Çin'in dijital anlamdaki en büyük devi olan WeChat'ın yolunu izliyor. Kendi halinde masum bir chat programı olarak başlayan WeChat, hükümetin de desteği ile şu anda her tür finansal işlemi dijital olarak gerçekleştirebildiğiniz dev bir platforma dönüşmüş durumda. Benzer şekilde Kore'nin en büyük mesajlaşma uygulaması Kakao da 44 milyon kullanıcısı için bir kripto para cüzdanı geliştirerek [kullanıma soktu](https://www.ccn.com/koreas-biggest-messaging-app-kakao-to-integrate-crypto-wallet-for-44-million-users/). Facebook da bu iki kuruluş gibi Whatsapp'ı kullanarak para transferini mesajlaşmanın içine katmayı planlıyor. 

#### Hangi alanlarda sıkışıyor?

Ama bir yandan da şu anki mevcut modelinin bile zayıf yanları var ve bu Cambridge Analytica skandalı ile iyice açığa çıktı. İnsanlar artık dijital dünyada kendilerine ait bilgilerin yavaş yavaş önemini kavramaya başladılar. Facebook da bu eğilime karşı kendi gardını almaya başladı. Mark Zuckerberg "gelecek mahremiyette" [temalı ileriye dönük vizyonlarını bizimle paylaştı](https://m.facebook.com/notes/mark-zuckerberg/a-privacy-focused-vision-for-social-networking/10156700570096634/)

Facebook bir devasa bir yapı, bir dev. Böyle olduğu için de bütün gözler üzerinde. Monopol yapısı dolayısıyla tepkileri üzerine çekiyor. Geçtiğimiz günlerde şirketin ilk kurucularından Chris Hughes, [New York Times'a uzunca bir makale yazarak](https://www.nytimes.com/2019/05/09/opinion/sunday/chris-hughes-facebook-zuckerberg.html) Facebook'un elinde tuttuğu korkunç güç nedeniyle parçalanmasını istedi. 

#### Kullanıcıların öne plana çıkmaya başlayan hassasiyetleri neler?

Toplumun büyük kesimi bilgilerini paylaşmak konusunda hassas olmayabilir. Ancak bu tip bir genel izlemenin en uç noktası olan Çin aslında işin nerelere gidebileceği konusunda bize ipuçları veriyor. Sosyal medya aktifliğinize göre size bir skor veren ve düşük skorlu olanlara pasaport vermemek gibi yaptırımlar uygulayan baskıcı bir sistem [Çin'in planladığı](https://www.businessinsider.com/china-social-credit-system-punishments-and-rewards-explained-2018-4#3-banning-you-or-your-kids-from-the-best-schools-3). Geçtiğimiz ay Hong Kong'da yapılan protestolara giden gençlerin kendilerine ait metro kartlarını kullanmayıp, tek kullanımlık kart almaları [bir başka örnek](https://qz.com/1642441/extradition-law-why-hong-kong-protesters-didnt-use-own-metro-cards/). Protestolara katıldıklarının kullandıkları kartlardan ortaya çıkabileceğinden korkuyorlar. Yaşadıkları acı tecrübeler yüzlerce insanı böyle bir önlem almaya itmiş durumda. 

Facebook'un iş modeli daha önce de belirttiğimiz gibi kullanıcıların kişisel bilgilerini kullanmak üzerine kurulu. Benzer iş modeli üzerine kurulan Google da aynı şekilde artan kullanıcı tepkisini göğüslemek durumunda. Öte yandan Apple ya da Microsoft kullanıcı datası üzerine iş modeli inşaa etmedikleri için çok rahatlar. Apple CEO'su Tim Cook çıkıp göğsünü gere gere ürün ve hizmetlerinin [kişisel bilgilerinizi güvenli ve mahrem tutmak üzerine dizayn edildiğini söylüyor](https://www.theverge.com/2019/3/26/18282158/apple-services-privacy-credit-card-tv-data-sharing). Bu hamleler bir yandan da Facebook'u daha köşeye sıkıştırmaya yönelik doğal olarak. 

#### Bütün bunlara karşı Facebook ne hamleler planlıyor?

Dolayısıyla Facebook geçmişte yaşanan tepkileri de dikkate alarak bu yeni girişimde daha temkinli yaklaşıyor. Yanına pek çok ortak alıyor, bağımsız bir vakıf kurduğunu söylüyor. 

| ![libra-block.jpg](/assets/libra-block.jpg) | 
|:--:| 
| *Libra kurucuları: Yok yok, kimi ararsan var (Kaynak: [The Block](https://www.theblockcrypto.com/))* | 

Bu vakfın Libra'yı yöneteceğini, kendisinin de tüm kurucular gibi vakfın yönetiminde sadece bir oyu olacağını belirtiyor. Bilgilerin mahrem tutulacağını belirtiyor. Yeterli mi? Bence hayır. 

Şu an yapmaya istediği suyu bulandırmaya çalışmaktan başka bir şey değil. Zira para olarak bilgileri tutmayacak ama parayı harcadığınız yere bilgilerinizi verecek. Dolayısıyla bir şekilde artık harcama bilgileriniz de Facebook'un eline geçecek. 

Öte yandan vakıf kurup ortakların arkasına sığınarak tekel olarak suçlanma da dahil kurum ve otoritelerden gelecek politik baskıları azaltmayı planlamakta. 

Sonuç olarak 2020 yılının ilk yarısında 100 ortak ile hayata geçmesi planlanan Libra projesinin detayları henüz belli değil. Ancak Facebook'un geçmiş sicili bizi Libra konusuna temkinli yaklaşmaya itiyor. 

### Facebook'un kripto piyasasına girmesi neden önemli?

İşin felsefesine baktığımızda, Libra özünde "para merkez bankaları tarafında basılır" görüşünün anti-tezi bir enstrüman. Tamam, tabii ki değer olarak arkasında dolar, euro gibi bir varlık var (ki bu şekilde çalışan Hong Kong gibi ülkeler de bulunmakta). Bu nedenle başlı başına "para" özelliği taşıyor mu, tartışılır. Ancak sonuç olarak baktığınızda merkez bankalarından tamamen bağımsız özel kurumların kurduğu bir yapı alışverişte para yerine geçecek bir araç çıkarıyor. Bu bile tek başına hükümetlerin kendi tekellerinde tuttukları ekonomik güce tehdit yaratabilecek bir devrim (eğer başarılı olursa). 

Facebook bir dev. Bu devin piyasaya girmesi hem kendisi hem de piyasa oyuncuları için önemli. Gelin bakalım bu iki tarafın bakış açısından işin önemine: 

### Kripto para piyasası için ne olacak?
Facebook Libra haberlerinn hem kısa hem de orta ve uzun vadede kripto para piyasalarına olumlu etkisi olacağını söylemek hiç de zor değil. 

Kısa vadede açıklamanın yapıldığı günden sonraki 10 gün içinde Bitcoin'in yaklaşık %50 oranında yükselmesinden de bu anlaşıyor. Facebook gibi insanların aşina olduğu bir devin bu alana girmesi, kripto paralar için en azından üzerine yapışan yaftalar (kara para aklaması ya da uyuşturucu ticaretinde kullanılıyor gibi) nedeniyle oluşan toplumda oluşan negatif önyargıların azalmasına yol açtığını şimdiden söyleyebiliriz.   

Facebook yeni çıkardığı sistem ile gerçekte kimin rakibi oluyor? Gelin Blockchain dünyasının oyuncularına bakalım ve karar verelim:

#### Bitcoin?
İlk akla gelen şüpheli. Piyasanın ağır ağbisi şimdi mahalleye yeni taşınan bıçkın gence karşı. Gerçekten öyle mi? Bitcoin ile Libra'nın para transferi için kullanılmak dışında ortak pek bir özelliği yok aslında. Blockchain dünyasının iki ayrı ucundalar: 

##### Dağıtık/Merkezi yapı

Bitcoin, tamamen dağıtık, merkezi ya da lideri olmayan bir yapı. Dolayısıyla sansür edilmesi çok ama çok zor (imkansız da diyebilirsiniz ama büyük konuşmamak lazım). 

Libra ise bir konsorsiyum tarafından sürülüyor, her ne kadar lideri 2020 yılına kadar Facebook olsa da. Bütün konsorsiyum üyeleri, merkezi yapılar. Libra da benzer şekilde Cenevre merkezi bir yapı. Sansür edilmek ağır bir kelime olsa da, gerek kanunlar gerekse başka politik nedenler ile baskı görmeye hazır. Avrupa Birliği zaten 'dakika bir gol bir' "siz şimdi de bizim başımıza banka mı olmaya kalkıyorsunuz?" diye [başladı baskıya](https://www.bloomberg.com/news/articles/2019-06-18/france-calls-for-central-bank-review-of-facebook-cryptocurrency), keza ABD'de de [kaşlar havaya kalktı](https://www.coindesk.com/rep-maxine-waters-says-us-cant-let-facebooks-libra-compete-with-the-dollar). En son 2 Temmuz tarihinde Amerikan Temsilciler Meclisi Finansanl Hizmetler Komisyonu Facebook'a resmi bir mektup göndererek [Libra geliştirmesini durdumasını](https://twitter.com/APompliano/status/1146208346543804418) istedi. 

##### Açıklık/kapalılık

Bitcoin'de sisteme giriş çıkış (kullanıcılar, yatırımcılar, madenciler) herkes için serbest.

Libra, izne bağlı/kapalı (permissioned) bir Blockchain olarak kuruluyor - ileride beş yıl içinde açık (permissionless) bir sisteme girmek gibi bir [hedefleri var](https://twitter.com/jerrybrito/status/1140909195925041152/photo/1), ama bu henüz net değil. 

Bu neden önemli? Bir önceki madde ile alakalı aslında. Sisteme giriş çıkışın bir otoriteye bağlı olması sistemi dış tehditlere karşı daha korunaklı hale getiriyor. Ama öte taraftan da, otoriteye karşı yapılacak her türlü politik baskı için de zayıf bir karın yaratıyor. 

##### Ayaklarının üstünde durmak / sırtını başkasına yaslamak

Bitcoin kendi değerini kendi yaratan, arkasında herhangi bir varlık ya da güç olmadan bugünlere gelmiş bir para. Altın gibi değer saklama amacıyla kullanılıyor insanlar tarafından. Öte yandan, arkasında bir varlık olmaması nedeniyle değeri arz ve talep ile belirleniyor ve özellikle emekleme aşamasında olduğu ilk 10 yıl içinde ciddi dalgalanmalar yaşadı. 

Libra ise dolar, euro benzeri paraları arkasına alan bir yapı. Yani kendi başına bir değeri olmayacak. Bir sepet kullanacağı için nispeten dalgalanmadan az etkilenecek. Bu  da bir kesim insan için cazip olabilir - özellikle parası çok dalgalanan ya da değer kaybeden ülkelerin vatandaşları için varlıklarının değerini korumada bir alternatif sağlayabilir. 

#### Ethereum?
Ethereum daha önce de [bahsettiğimiz](/genel/2018/06/14/dunyanin-en-buyuk-bilgisayari-ethereumun-hikayesi.html) gibi [Akıllı kontratlar](/genel/2018/06/29/bu-kontratlar-cok-akilli-ethereum-ve-akilli-kontratlar.html) vasıtasıyla üzerine pek çok farklı uygulama geliştirilmiş bir platform. 

Facebook'un kurduğu Libra Blockchain'i bu anlamda Ethereum'a bir rakip gibi görülebilir. Zira Libra yalnızca para transferinde kullanılacak bir para olmanın çok ötesinde üzerine yazılacak yazılımlar ile kullanıcıların finans ile ilgili her tür ihtiyacına çözüm getirmeyi amaçlayan bir platform. Facebook bu amaçla geliştiriciler için Libra sistemi üzerinde uygulama yaratmada kullanılacak bir dil de [yayınladı](https://developers.libra.org/).

Facebook'un geçmişte platformunu kullanan şirketler (oyun şirketleri, reklam ajansları, dijital analitik firmaları) [attığı kazıklar](https://andrewchen.co/why-developers-are-leaving-the-facebook-platform/) düşünüldüğünde yazılımcılar bu suya atlamak konusunda tereddüt edebilirler. Yazılımcılar için Libra altyapısının en büyük cazibe merkezi ise Facebook'un 2.3 milyar aktif kullanıcısı. 

#### Diğer kripto paralar?
Libra'nın ilk aşamada para transferi işlemi yapacağını öngörürsek, bu alanda etkileyeceği ilk paralardan birinin XRP olduğunu söylemek yanlış olmaz. Zaten bu nedenle Libra açıklamasının yapıldığı gün XRP'nin sahibi Ripple'in para transfer kuruluşu Moneygram'a 50 milyon ABD Dolarına ulaşacak miktarda bir yatırım yapacağı haberi piyasalara [düştü](https://www.coindesk.com/ripple-could-invest-up-to-50-million-in-moneygram-in-xrp-boosting-deal). 

Bunun yanında SabitPara (stable coin) olarak piyasada kendine yer bulmaya çalışan [Tether](https://tether.to/) benzeri paralar en büyük tehlike altında olanlar. Facebook gibi daha geniş kullanıcılı, destekçileri daha güçlü bir rakip karşısında bu yeni yetme SabitPara'ların kullanıcı tabanlarını genişletmek anlamında işlerinin çok zor olacağını söyleyebiliriz. 

### Biz son kullanıcılar için ne önemi var?
Libra'nın en önemli etkisinin, belki bu yazıyı okuyan kitle için değil ama bankacılık sistemine dahil olmayan [1.7 milyar insan](https://globalfindex.worldbank.org/) için olacağını söylemek sanırım yanlış olmaz. Bu kadar geniş bir kitlenin birbirleri ile Facebook (ya da Whatsapp) üzerinden ekonomik ilişkiye girebilmeleri çok kritik. 

Yalnızca bu değil tabii. Libra'nın merkez bankalarının bastığı paralara bir alternatif getirmesi, bankacılık sistemine dahil bireylerin mali özgürlüğü açısından da önemli. Parası yeterince değerli olmayan ya da izlediği mali politikalar nedeniyle paraları değer kaybına uğrama ihtimali olan merkez bankaları artık karşılarında Libra gibi bir rakip daha bulacaklar. 

Elbette bu bireyler şu anda da kendi ülke paraları yerine dolar, euro benzeri varlıkları tutabilirler ancak bu varlıkları alıp satma ya da başkasına transfer etme sırasında ciddi komisyonlar vermek zorundalar. Dijital dünyada aracısız işlem veren Libra benzeri dijital paralar bu maliyetleri neredeyse sıfıra indiriyor. 

Benzer şekilde internet üzerinden yapılan alışverişlerde belki sizden değil ama satıcılar tarafından kredi kartı şirketlerine ve bankalara verilen komisyonların düşürülmesi, kuşkusuz tüketici lehine maliyet avantajları getirebilir. 

### Kripto dünyası dışındaki aktörler

Facebook'un bu hamlesinin yanlızca kripto dünyasını etkilemiyor. Aslına bakarsanız, asıl tedirgin olması gerekenler mevcut düzenin koruyucuları olan finansal kurumlar. Kim bunlar? Bankalar, kredi kartı şirketleri, para transferi işi ile uğraşan şirketler ve merkez bankaları. 

#### Bankalar: 
İlk aşamada Libra bankalara bir sorun teşkil etmiyor. Peki ya gelecekte? 

Sisteme göre Libra kullanabilmek için elinizdeki dolar, euro, TL klasik paraları Calibra dijital cüzdanınıza Libra'ya çevireceksiniz. Sizin gönderdiğiniz paralar rezerv olarak tutulacak ve riski düşük enstrümanlarda değerlendirilecek. Şu an için böyle. Sisteme giren milyonlarca insandan toplanan bu paralar böyle kuzu kuzu yatacak mı?  Sanmıyorum. Bir noktada bu paraları daha iyi değerlendirmek isteyecekler. Yalnızca Facebook değil, diğer konsorsiyum üyeleri de. O zaman ne yapılabilir bu paralar ile? Neden Libra kullananlara kredi vermeyelim? 

Bankalar bireylere verdikleri kredilerde, kişinin mali yeterliliklerini göz önüne alarak bir skorlama yaparlar. Ellerinde bilgi yeterli olmadığında kişiyi kredilendirmeden çekinirler. Peki, elinizde Facebook gibi kişi ile ilgili her tür bilgi var ise. Üstelilk şu anda sosyal olarak kişi ile ilgili her tür bilgi var, bundan sonra ekonomik aktivitelerine (Libra sayesinde) hakim olduğunuzu düşünün. Klasik bir bankaya göre kat be kat iyi tanıyorsunuz kişiyi. Riski düşük olan ama bankanın mali varlık açısından yeterli bulmadığı birine kredi vermez misiniz? Vermezseniz, ekonomi teorisyenleri sizi sopayla kovalarlar :)

### Merkez Bankaları

Yukarıdaki Libra ile Bitcoin karşılaştırmasında yazdığımız gibi, Libra ABD doları ve Euro gibi paraları arkasına alan bir para olarak, mali olarak güçlük çeken Merkez Bankaları'nın çıkardığı ülke paralarına ciddi bir rakip olma potansiyeline sahip. Ekonomik politikalarınızı iyi düzenleyin, doğru uygulayın, yatırımcılar ve halk nezdinde güveninizi tam tutun aksi takdirde kullancılar telefonlarındaki bir applikasyon kadar kendilerine yakın olan bu parayı 

### Kredi kartı kuruluşları


### Arkası yarın: Facebook için neden önemli?
Facebook, şu an kendisini aktif olarak kullanan 2.3 milyar kullanıcısından mevcut durumda yeterince fayda sağlayamadığını düşünüyor. Onları sadece sosyal ilişkilerinden değil ekonomik ilişkilerinden de kendi bağlamak ve tabir-i caiz ise "sağmak" istiyor. Facebook deyince aslında Facebook, Whatsapp ve Instagram üçlüsünü bir arada düşünmek gerek. Bu konuya bir sonraki yazımızda daha detaylı gireceğiz. 



# Yazı II



### Facebook ve dijital dünyadaki özgürlüklerimiz
Bireysel özgürlükler konusunda Libra belli özgürlükler getirse de aslında belli konularda kaygı yaratmıyor değil. 

#### Yaşanacak ikilem

Bir tarafta finansal sistem dışında iseniz sisteme dahil olma imkanı, ya da sistem içinde iseniz size ucuz hatta maliyetsiz pratik bir alışveriş aracı kullanma imkanı. Diğer tarafta ise, yaptığınız her tür harcamanın izlendiği, iyi niyetle baktığınızda buna göre size daha özel reklamların sunulduğu, kötü niyetli iseniz alışveriş harcamalarınızdan başlayarak düşünme ve değer verme algılarınızın yönlendirildiği bir dünya. 

Siz hangi tarafta yer alacaksınız? Pratiklik mi yoksa mahremiyet mi?


