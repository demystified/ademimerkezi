---
layout: post
title:  "KriptoBorsalar'da nasıl işlem yaparım?"
date:   2018-10-04 18:03:34 +0300
categories: Genel
---



Geçenlerde yine KriptoParalara şüphe ile yaklaşan bir arkadaşım "Bak, elimde Dolar var ise, onu cüzdanımda taşıyorum, bu Bitcoin denen zımbırtıyı nerede taşıyacağım" diye sordu. O sırada masadaki bir başka arkadaşım da "Bunların Avrupa'da makineleri var, ATM gibi, oradan alabiliyorsun" dedi. Tabii bu işin magazin kısmı. Bitcoin'i de (ya da herhangi bir KriptoParayı) cüzdanda taşıyabileceğini söyledim. Yüzüme bakışı çok şeyi ifade ediyordu açıkçası :). Neyse, çoğunuzun elektronik cüzdanlardan haberi vardır ama duymayanlar için kısa bir özet yapalım ve sonrasında biraz daha detaylı bakalım konuya.. 

### Paranız olsun, cüzdan nasıl olsa bulunur

Diyelim, Bitcoin satın aldınız, şimdi burada eğer konuya yabancı iseniz "Herkes bahsediyor bu Bitcoin satın almaktan, daha nasıl alacağımı bile bilmiyorum ben" diye çığlık atıyor olabilirsiniz. Peki o zaman kısaca ondan başlayalım:

*Başlamadan önce de bu yazının kesinlikle bir yatırım tavsiyesi olmadığını belirtelim. Verebileceğimiz tek tavsiye, Bitcoin de dahil olmak üzere oldukça inişli çıkışlı getirilere sahip bu dijital varlıklara yatırım yapmadan önce mutlaka ama mutlaka kendi araştırmanızı yapmanız.*

&nbsp;

### Önce bir KriptoPara nasıl satın alınır ona bakalım


| ![exchange-money-600.jpg](/assets/exchange-money-600.jpg) | 
|:--:| 
| *Almalı mı, almamalı mı? Daha önemlisi nasıl almalı? [Kaynak](https://photos.icons8.com/im-a-bit-suspicious-of-this-coin-5acb35328b658800016e8ef6)* | 


KriptoPara satın almak hem kolay hem zor. Neden? Efendim, KriptoPara (isterseniz kolaylık olsun diye bu yazıda bundan sonra Bitcoin diyelim, diğerleri de üç aşağı beş yukarı aynı şekilde gerçekleşiyor) satın almak için birkaç basit yol var. 

1. Bir KriptoPara borsasında hesap açtırır ve nasıl IMKB'den hisse satın alıyorsunuz, aynı şekilde bu borsadan Bitcoin alabilirsiniz

2. Tanıdığınız biri size Bitcoin yollayabilir. (Tanımadığınız kişiler de yollayabilir ama tavsiye etmem, neme lazım gereksiz yere risk almayın)

#### Borsadan Bitcoin almak

KriptoPara alım satımına aracılık eden şirketler ya da platformlar (kısaca KriptoPara borsaları diyelim) pek çok. Türkiye'de ikamet ediyorsanız, ülkemiz sınırları içinde faaliyet gösteren bu borsalardan birinde hesap açtırabilirsiniz. Neler bu borsalar derseniz, birkaç tanesini sayalım:

- [BTCTurk](https://www.btcturk.com/) Şu an Türkiye piyasasındaki en yüksek hacimli KriptoPara aracılığı yapan platform. Bitcoin, Ethereum, Ripple ve Tether işlem gören KriptoParalar
- [Paribu](https://www.paribu.com/) sadece Bitcoin alımsatımına aracılık ediyor ve Bitcoin hacminde Türkiye'de en büyük olduğunu iddia ediyor (mantıklı olabilir BTCTurk başka KriptoParaların alım-satımına aracılık ettiği içim işlem hacmi daha büyük olabilir)
- [Bitlo](https://www.bitlo.com/), [Koineks](https://koineks.com/), [Koinim](https://koineks.com/) gibi daha ufak borsalar...

Eylül 2018 itibariyle şu anda Türk yatırımcısına yönelik hizmet veren 44 adet KriptoBorsası olduğu şeklinde resmi olmayan bir bilgi var. Tabii bu borsaların özellikle küçük olanlarının likidite sıkıntısı yaşayabileceklerini unutmamak gerek. 

Konumuz borsalar olmadığı için kısa tutalım. Ancak bu borsalardan birinde hesap açtırmak bile zahmetli bir iş, onu baştan söylemek lazım. Neden? KriptoPara dünyası ile ilgili çok fazla spekülasyon ve bilgi kirliliği olduğu için bu tip aracılar, kara para aklama (anti-money-laundering kısaca AML) ve müşterilerini tanımak (know-your-customer kısaca KYC) konusunda oldukça hassaslar. Bu nedenle, sadece kayıt olmak yetmiyor, işlem yapabilmek için ekstra bilgi talep ediyorlar. Öyle çok zor bilgiler değil ama uğraştırıcı. Ne gibi bilgiler? 

- Gerçek bir kişi olduğunuzu kanıtlamak için nüfus cüzdanının kopyası
- Elle yazacağınız bir dilekçe, nüfus cüzdanı ve yazdığınız dilekçe ile birlikte çekilmiş bir fotoğrafınız (evet yanlış okumadınız, bir elinize kimliğinizi, öbür elinize el yazısıyla yazdığınız dilekçeyi alıp fotoğraf çekiyor ve fotoğrafı onlara gönderiyorsunuz)
- Türkiye'de ikamet ettiğinize dair kanıt (adınıza kayıtlı bir elektrik, su faturası gibi)

Yanlış hatırlamıyorsam bu kadar. Dolayısıyla, önce bu bilgi ve dokümanları toplayıp onlara web üzerinden gönderiyorsunuz, sonra bilgilerin teyidini bekliyorsunuz. Bütün işlem bir-iki gün sürüyor. 

Gördüğünüz gibi, yazılarımızda dijital dünyanın hayatımızı ne kadar kolaylaştıracağından bahsediyoruz ama gel gör ki girmeye kalktığınızda ciddi bir iş de yaratılıyor. Hele bir de birden fazla borsada işlem yapmak isterseniz aynı dokümanları tekrar toparlamak ve göndermek zorundasınız. Bu konuda size kolaylık sağlamak için çalışan bir Türk girişimi olan [Kimlic](https://kimlic.com/)'den de bu vesile ile bahsetmiş olalım.  

Eğer yukarıdaki zahmete girip bir hesap açtırdıysanız, hesabınız onaylandıktan sonrası nispeten kolay. Türkiye'deki bir banka hesabından aracının platformuna TL ya da ABD Doları gönderiyorsunuz, para borsadaki hesabınızda görüldükten sonra Bitcoin (ya da sistemde mevcut tüm KriptoParaları) alıp satmaya başlıyorsunuz

#### Arkadaşım Bitcoin göndermek isterse?

Aslında bu opsiyon da basit, banka transferi gibi... Arkadaşınız kendine ait Bitcoin'i sizin hesabınıza transfer ediyor? Nereye transfer ediyor? Nasıl transfer ediyor? Para nerede duruyor? Bunun için isterseniz, KriptoPara'yı borsadan aldığımız yukarıdaki örneğimiz üzerinden devam edelim. 

### Aldık KriptoParayı, ya sonra?

KriptoPara'yı Kripto borsadan satın aldınız. Ya şimdi? Sonrası size kalmış. Bu parayı Borsa'daki hesabınızda tutabilirsiniz, ya da kendinize ait bir KriptoCüzdan'a gönderebilirsiniz. İşte yazının başında bahsettiğimiz cüzdana geldik:  KriptoCüzdan, sizin aldığınız KriptoPara'yı güvenle tutmanızı ve günü geldiğinde istediğiniz yere göndermenizi sağlayan güvenli bir araç. Değişik türleri var, hangisi uyarsa onu kullanırsınız. Neden bir KriptoCüzdan kullanıyorum, param zaten yukarıdaki KriptoBorsa'da durmuyor mu? Evet ama Şifreli Dünya'da ne kadar güvenlik o kadar iyi. Ancak yazımız çok uzamaya başladı. KriptoCüzdan konusuna önümüzdeki hafta devam edeceğiz artık...

---

&nbsp;

*Not: Yazdığımız tüm yazıların bir bütünlük içinde nelerden oluştuğuna bakmak isterseniz [Hakkımızda](/about/) sayfasına göz atabilirsiniz.*

