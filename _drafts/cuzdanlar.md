# Yazı I

Geçenlerde yine KriptoParalara şüphe ile yaklaşan bir arkadaşım (bunlardan çok var etrafımda, bitemediler bir türlü :)), "Bak, elimde Dolar var ise, onu cüzdanımda taşıyorum, bu Bitcoin denen zımbırtıyı nerede taşıyacağım" diye sordu. O sırada masadaki bir başka arkadaşım da "Bunların Avrupa'da makineleri var, ATM gibi, oradan alabiliyorsun" dedi. Tabii bu işin magazin kısmı. Bitcoin'i (ya da herhangi bir KriptoParayı) cüzdanda taşıyabileceğini söyledim. Yüzüme bakışı çok şeyi ifade ediyordu açıkcası :). Neyse, çoğunuzun elektronik cüzdanlardan haberi vardır ama duymayanlar için kısa bir özet yapalım ve sonrasında biraz daha detaylı bakalım konuya.. 

### Paranız olsun, cüzdan nasıl olsa bulunur

Diyelim, Bitcoin satın aldınız. Şimdi burada eğer konuya yabancı iseniz "Yahu herkes bahsediyor bu Bitcoin satın almaktan, nasıl alacağım kardeşim?" diye çığlık atıyor olabilirsiniz. Peki o zaman kısaca ondan başlayalım. 

### Önce bir KriptoPara nasıl satın alınır ona bakalım

KriptoPara satın almak hem kolay hem zor. Neden? Efendim, KriptoPara (isterseniz kolaylık olsun diye bu yazıda bundan sonra Bitcoin diyelim) satın almak için birkaç basit yol var. 

1. Bir KriptoPara borsasında hesap açtırır ve nasıl IMKB'den hisse satın alıyorsunuz, aynı şekilde bu borsadan Bitcoin alabilirsiniz

2. Tanıdığınız biri size Bitcoin yollayabilir. (Tanımadığınız kişiler de yollayabilir ama tavsiye etmem, neme lazım gereksiz yere risk almayın)

#### Borsadan Bitcoin almak

KriptoPara alım satımına aracılık eden şirketler ya da platformlar (kısaca KriptoPara borsaları diyelim) pek çok. Türkiye'de ikamet ediyorsunuz, ülkemiz sınırları içinde faaliyet gösteren pekçok borsadan birinde hesap açtırabilirsiniz. Neler bu borsalar derseniz, birkaç tanesini sayalım:

- [BTCTurk](https://www.btcturk.com/) Şu an Türkiye piyasasındaki en yüksek hacimli KriptoPara aracılığı yapan platform. Bitcoin, Ethereum, Ripple ve Tether işlem gören KriptoParalar
- [Paribu](https://www.paribu.com/) sadece Bitcoin alımsatımına aracılık ediyor ve Bitcoin hacminde Türkiye'de en büyük olduğunu iddia ediyor (mantıklı olabilir BTCTurk diğer paralardan dolayı işlem hacmini büyük tutuyor olabilir
- Diğerleri: [Koineks](https://koineks.com/), [Koinim](https://koineks.com/) gibi daha ufak borsalar da var. 

Konumuz borsalar olmadığı için kısa keseceğim. Ancak bu borsalardan birinde hesap açtırmak bile bir miktar zahmetli, onu baştan söylemek lazım. Neden? KriptoPara dünyası ile ilgili çok fazla spekülasyon ve bilgi kirliliği olduğu için bu tip aracılar, müşterilerini tanımak (Know Your Customer) konusunda oldukça hassaslar. Bu nedenle, sadece kayıt olmak yetmiyor, işlem yapabilmek için ekstra bilgi talep ediyorlar. Öyle çok zor bilgiler değil ama uğraştırıcı. Nedir bu bilgiler? Gerçek bir kişi olduğunuzu kanıtlamak için nüfus cüzdanının kopyası, elle yazacağınız bir dilekçe, nüfus cüzdanı ve yazdığınız dilekçe ile birlikte çekilmiş bir fotoğrafınız, Türkiye'de ikamet ettiğinize dair kanıt (adınıza kayıtlı bir elektrik, su faturası. Yanlış hatırlamıyor isem bu kadar. Dolayısıyla, bir bunları toplayıp internet üzerinden onlara gönderiyorsunuz, sonra bilgilerin teyidini bekliyorsunuz - bütün işlem bir-iki gün sürüyor. 

Gördüğünüz gibi, yazılarımızda dijital dünyanın hayatımızı ne kadar kolaylaştıracağından bahsediyoruz ama gel gör ki girmeye kalktığınızda ciddi bir iş. 

Eğer yukarıdaki zahmete girip bir hesap açtırdı iseniz, hesabınız onaylandıktan sonrası nispeten kolay. Türkiye'deki bir banka hesabından aracının platformuna TL ya da ABD Doları gönderiyorsunuz, para borsadaki hesabınızda görüldükten sonra Bitcoin (ya da sistemde mevcut tüm KriptoParaları) alıp satmaya başlıyorsunuz. 
