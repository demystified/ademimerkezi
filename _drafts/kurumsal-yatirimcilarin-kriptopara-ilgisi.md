Geçtiğimiz yazılardan [birinde](https://ademimerkezi.com/genel/2019/01/04/kurumsal-yatirimci-bakkt-ile-kriptoparalara-girer-mi.html) kurumsal yatırımcıların Kriptopara yatırımları ile ilgili dertlerinden bir çoğuna derman olacak NYSE'nin sahibi [ICE](https://www.theice.com/about)'ın kurduğu Bakkt'dan [bahsetmiştik](https://ademimerkezi.com/genel/2019/01/04/kurumsal-yatirimci-bakkt-ile-kriptoparalara-girer-mi.html). 

Kurumsal yatırımcıların Kripto sistemine ilgisini sadece para yatırmak ve Bitcoin, Ethereum gibi paraların artması olarak bakmamak lazım. Bu yeni nesil girişimcilik için aranan kan olabilir. Zira Blockchain bazlı sistemlere dayanan yeni girişimlerde yatırım girişimciye değil ekosisteme yapılıyor (detayları bu [yazımızda](https://ademimerkezi.com/genel/2018/05/17/degisen-girisimcilik-ve-yatirimcilik.html)).

Şimdi bu tip kurumsal yatırımcılara yardımcı olmak amacıyla ABD'nin en büyük fonlarından Fidelity'nin kurduğu Fidelity Digital Assets'e ([Fidelity Digital](https://www.fidelitydigitalassets.com/overview)) bakalım kısaca.

Fidelity yaklaşık 2.5 trilyon ABD Doları'nı yöneten devasa bir fon. Ancak bu demek değil ki elindeki bu koca fonlar ile kripto piyasasına giriyor. Zira Fidelity Digital özünde başka fonlara hizmet verecek olan bir platform. 

Ana olarak iki konuda hizmet verecek: emanet saklama ve kripto alım-satımı. 

Emanet saklama, sektördeki diğer büyük oyuncu olan Bakkt'ın da vermeyi planladığı hizmetin aynısı. Kurumsal yatırımcıların satın aldığı dijital varlıkları tutabilecekleri bir emanet depo. 

Kripto alım satımınında odaklandıkları konu likidite sağlayarak müşteriye en iyi fiyatı bulabilmek bir aracı olabilmek. Bunun için de sadece onlarca Kriptopara borsasının yanında ağırlıklı OTC pazarında işlem yapacaklar. Zira mevcut Kriptopara borsalarının sığ olması yapılan büyük boyutlu işlemlerin KriptoPara fiyatlarında büyük oynamalara neden oluyor. 

Bir yılı aşkın süren bir hazırlık süreci sonrası henüz Mart ayı başında testlere başlayan Fidelity Digital'in şu anda henüz 5 müşterisi var. 

Dijital varlık olarak da yalnızca Bitcoin saklama ve alım-satımına aracılık edecek Fidelity Digital. Nedeni Bitcoin'in en gelişmiş ve teknik olarak en olgun para olması. Bu alanda Ethereum Classic'in yakın zamanda geçirdiği %51 dışsal saldırı ve Ethereum'un yapacağı yeni bir çatallama (Hard Fork) onları diğer paralar konusunda tedirgin ediyor ve çekingen davranmalarına neden oluyor. 

Kurumsal yatırımcıların kripto para pazarlarına yatırım yapması için vaktin henüz erken olduğunu belirten Fidelity Digital'in başı Tom Jessop, daha çok geleceğe yönelik hazırlık yaptıklarını [belirtiyor](https://www.coindesk.com/coindesk-most-influential-blockchain-2018-tom-jessop). 

### Neden önemli?

Fidelity gibi bir devin bu alana girmesi ve kimsenin olmadığı bu alanda ciddi bir kaynak harcaması sektörün geleceği için olumlu bir gelişme. Gerek bu tip konulara ilgi duyan ancak çekinen kurumsal yatırımcılara kanal açıyor olması, gerekse bu alandaki kanun koyucular ile olan diyaloğu sektörün gelişmesine olumlu katkı yapacak.

Öte yandan bu girişim, Fidelity'in özünde bireysel yatırımcılara hizmet veren ve ABD'nin her yerine yayılmış binlerce şubesi olan bir kurum olması nedeniyle bireysel yatırımcıların farkındalığının (dolayısıyla kriptoparalara duyulan güvenin) artması anlamında da olumlu bir gelişme. 

Verdikleri iki ana hizmet de kurumsal yatırımcıları pazara çekmek için çok kritik aslında:

Hisse senetleri gibi merkezi bir kaydın olmadığı dijital dünyada, dijital varlıkların saklamak ve sahipliğini kanıtlamak hayati bir önem taşıyor. 

Bunun dışında, Fidelity Dijital'ın alım-satım aracılık hizmeti, kurumsal müşterilere likidite sağlayarak onlara alım-satım sırasında potansiyel işlem zararı ile karşı karşıya kalmalarına [engel olacak](https://www.theblockcrypto.com/2019/03/08/fidelitys-bitcoin-custody-business-is-live-a-conversation-with-fidelity-digital-assets-head-tom-jessop/). 

Bu arada aile ofislerinden hedge fonlara geniş bir yelpazede 450 kurumsal yatırmcı ile yaptıkları araştırmanın sonuçları da ilginç: 

Bu yatırımcıların %20'si dijital bir varlığa yatırım yaptığını ve portföylerinde dijital varlıkların ağırlığının önümüzdeki 5 yılda yaklaşık iki katına çıkacağına belirtmiş. 

Pazarda bulunmayan kurumsal yatırımcılar ise bunun nedeni olarak sırasıyla dalgalı pazar, kanuni kesinliğin olmaması ve son olarak da temel veri eksikliğini göstermişler. 

Volatilite ve veri eksikliği pazarın büyümesi ve daha fazla kurumsal yatırımcının girmesi ile çözülecek problemler. Bir sonraki aşamada da bu kurumsal yatırımcıların yapacağı lobi faaliyetleri kanuni olarak gerekli altyapının oluşturulmasında da etkili olacak.
