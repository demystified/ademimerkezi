ALTERNATİF A

Neden "Sorularla Blockchain"?

Hep duyduğum ama tam olarak anlamlandıramadığınız bir terim: Blockchain. Nedir? Bir parça okumaya başladınız ama anlamak kolay değil. Konu hakkında yazı çok. Ancak yazıları anlamak daha doğrusu yazılara değer biçmek zor. Neden? Genelde iki tip yazar var gördüğünüz: 

Birincisi teknik (kodlama benzeri) ekolden gelenler. Yazıları anlamak için adeta bilgisayar mühendisi olmak gerekiyor. Teknik terimler, okuyucunun bildiğini varsayarak hızlıca geçilen kavramlar. Gerçekten anlıyorlar mı yoksa kulaktan dolma olduğu havada kalıyor olabilir mi yazdıkları?

İkinci grup ise bu dünyaya yeni katılmış geleneksel dünyadan gelenler. Genelde pazarlama kökenliler. Yazıları konuyu anlatmaktan çok, angaje oldukları ürünü size anlatmaya çalışmak. Ne kadar objektif oldukları konusunda hep bir şüphe duygusu. 

Tabii bunun yanında yazıların çoğunun İngilizce olduğunu söylemeye gerek yok sanırım.

İşte yazıların çıkış noktası burası: İş dünyası profesyonelleri, üniversite öğrencileri, girişimcilik sevdasına tutulmuşlar. Eğer ülkemizde Blockchain dediğimiz teknolojinin gelişmesini istiyorsak, öncelikle bu kesimler konunun özünü anlamalı. Aksi takdirde söylemler "Bitcoin 21 milyon adet" gibi ayakları yere basmayan, magazin bir seviyede kalıyor.

Konu karmaşık. Her bir soru bir başkasını akla getiriyor. İnsan bir süre sonra soruların içinde kaybolup konunun peşini bırakıyor. İşte bu nedenle inatla soru sormaya devam. 


ALTERNATİF B

Bu kitabı kendim için yazdım. Yıllar önce bir gün biri "Bitcoin değil de Blockchain çok önemli" dedi. Soru işaretleri ile baktım ona. Bitcoin gerçekten ne demek, Blockchain ne demek? Farkları ne? Niye biri önemli, biri daha az önemli? Okudukça aklım karıştı. 

Danışmanlık kökenli olduğum için, konuyu bir çerçeveya oturtmak için yazarak anlamaya karar verdim. İlk sorumu sordum: Sahi nedir bu Blockchain? Ardından diğer sorular geldi: İyi güzel ama beni ya da etrafımdakileri nasıl etkileyecek? Peki bütün bu konuşulanları havada mı izlemeli yoksa bir parça teknik kısmına da bakmalı mı?

Blockchain terimini duyunca sizin de aklınız karışıyor, kitabın içindekiler bölümüne baktığınızda gördüğünüz sorulardan birkaçı sizin de aklınızı kurcalıyor ise bir bakın bakalım. Eğer herhangi bir bölüm, başlığındaki (ya da aklınızdaki) sorunun cevabını verebiliyor ise ne mutlu.. 

--

Kitabın çıkışının fikir babası BKM Genel MÜdürü Sn. Soner Canko, süreç sırasında desteklerini esirgemeyen BKM İş Geliştirme Dirketörü Sn. Özge Çelik ve Blockchain Türkiye Genel Yayın Yönetmeni Sn. Ahmet Usta'ya teşekkürleri borç bilirim. Tabii teşekkürlerin en büyüğü tüm yazıları yayımlanmadan önce dikkatle okuyan ve yorumları ile yönlendiren eşim Doç. Dr. Deniz Sert'e. 
