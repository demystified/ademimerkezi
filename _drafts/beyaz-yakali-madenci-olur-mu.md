

Bundan önceki bir [yazımızda](https://ademimerkezi.com/genel/2018/05/17/degisen-girisimcilik-ve-yatirimcilik.html) yeni teknolojiler ile değişen girişimcilik ve yatırımcılıktan bahsetmiştik. 

### Yatırımcılık artık değişiyor. 

Kısaca özetlersek, değişen teknolojiler ile birlikte bir şirketin yarattığı katma değerin artık sadece şirket kurucuları ve yatırımcıları tarafından değil diğer başka aktörler tarafından da paylaşıldığından bahsetmiştik. Bunun temel nedeninin artık yeni teknolojiler ile bir şirket yaratmanın ötesinde bir ekosistem (bir ağ) yaratılması idi. Ve bu ekosistemde diğer aktörler de sistemin sağlıklı bir şekilde sürmesi ve büyümesi için artık yaratılan katmadeğerden pay istiyorlar. Kim bu aktörler? Örneğin madenciler. 

Herkese açık bir Blockchain sisteminin, dağıtık (birbirinden bağımsız) makineler tarafından yürütülmesini istiyorsanız bu makinelere harcadıkları efor ve enerji karşılığında bir değer vermelisiniz. 

Keza benzer şekilde sistemin kullanıcıları da artık harcadıkları vakit karşılığı sadece sistemin sunduğu kolaylıklardan faydalanmak istemiyorlar, onlar da pastadan pay almak istiyorlar, ki sistemi kullanmaya devam etsinler ve büyümesine yardımcı olsunlar. 

Eskiden girişimlere klasik şekilde erken yatırım yapan kurumlar (VC'ler, girişim sermayeleri) koydukları para (ve aldıkları risk) karşılığında ciddi bir oranda şirket hissesi alarak yaratılan (ve ileride yaratılacak değerin) büyük bir kısmını uhdelerine alıyorlar idi. 

Şimdi yeni teknolojiler ile klasik anlamda girişim sermayeleri de bu tutumlarını değiştirmek durumunda. Çünkü pastadan pay almak isteyenler çoğaldı. 

### Konu ICO'lar mı? Hayır. 

O [yazımızda](https://ademimerkezi.com/genel/2018/05/17/degisen-girisimcilik-ve-yatirimcilik.html) girişimler için girişim sermayelerine alternatif olarak ICO piyasalarından bahsetmiştik. 2018 yılı içinde girişimlere girişim sermayesine alternatif olacak şekilde ciddi miktarda finansman sağlayan ICO piyasaları yılın sonuna doğru tabiri caiz ise kurudu. Bunun pek çok nedeni var, özellikle para arayan pek çok girişimin aslında bu yaratılan heyecanı kullanan hayal tacileri ya da dolandırıcılar oldukları ortaya çıktı. Ama benzer durum internet girişimlerinin ilk çıktığı 90'larda da yaşanmıştı. Dolayısıyla ICO pazarı kurudu ancak yeni mekanizmalar ile ileride pazar tekrar canlanacak muhtemelen. 

Yine de ICO pazarının kuruması klasik anlamdaki risk sermayelerinin eskisi gibi iş yapabileceği anlamına gelmiyor. Çünkü oyun değişti. Ne gibi? Bahsedelim. 

Bir risk sermayesi şirketi girişime sadece para vermez. Bunun dışında pazar bilgisi ile girişimin yönünü etkiler. Ya da organizasyonel tecrübesi ile şirketin büyümesi sırasında kontrolü kaybetmemesi için ne tip insan kaynağı ya da organizasyon yapısına gitmesi konusunda girişimciye yardımcı olur. Artık yeni teknolojiler ile risk sermayesi şirketi sadece girişime ortak olmuyor, aynı zamanda ekosisteme ortak oluyor. İşte bu nedenle eskiden şirketi etkilemek ve yönlendirmek için kullandığı çabayı artık ekosistemi etkilemede göstermeli. 

Burada aslında girişim sermayesi gibi bu alana yatırım yapan yatırımcıların yanında Kripto Fonları da bu kapsamda düşünebiliriz. Zira, özellikle açık (public) Blockhchain yapılarında (Bitcoin gibi) kimi zaman yatırım yapılacak bir girişimci grubu yok ve fonlar ekosistemin içinde dolaşan KriptoParalar'a da yatırım yapıyorlar. Bu KriptoFonlar içinde de sadece KriptoPara alıp satmak dışında uzun vadeli olarak yatırım yapanları için de oyunun kuralları klaşık fonlara göre değişiyor. 

### Girişim Sermayesi başka neler yapabilir? Madencilik 2.0'a hoş geldiniz!

Peki neler yapabilir Girişim Sermayeleri bu alanda? 

En önemlisi madencilik işine girebilirler!. Şaşırtıcı değil mi? Yapabilirler mi? Neden yapamasınlar ki? Eğer açık (public) bir Blockchain sisteminden bahsediyorsak, isteyen herkes madenci olabilir. Girişim Sermayesi şirketi de kendisi madencilik yapabilir ya da spesifik girişiminin yarattığı ekosistemde madencilik yapan bir şirkete yatırım yapabilir. 

### Girişim Sermayesi neden madencilik yapsın?

Peki neden yapsın böyle bir yatırımı? Birkaç nedeni var. 

Öncelikle, madenciler adı üzerinde sistemi yürüten ve aynı zamanda çeşitli protokoller ile ([PoW gibi](https://ademimerkezi.com/genel/2018/11/01/Bitcoin-uzlasmasi-proof-of-work.html)) sistemin güvenliğini sağlayan aktörler. Eğer girişim sermayesi için ekosistem içinde bir değer yaratılacak ise bu değerin sürekli bir şekilde yaşaması ve dış tehditler ile tehlikeye uğramaması gerekiyor. 

Bir başka neden de, madenciler ekosistemin gidişatı konusunda sınırlı da olsa söz hakkına sahipler. Özellikle, yaratılan sistemlerin açık kaynaklı olması nedeniyle çok sık rastlanmasa da kimi durumlarda sistemler klonlanarak (hard fork) farklı adlar altında farklı yollara gidebiliyorlar. Bu tip hard fork durumlarında ekosistem aktörlerinin hangi grupta yer alacaklarına karar vermeleri gerekiyor, ve genellikle bu aktörler çoğunluğa uyuyor. Girişim sermayesi de madenciler içinde pay alarak çoğunluğu etkilemek ve strateji belirlemek konusunda kendilerine avantaj yaratıyor. 

Ama daha da önemlisi, madenciler bu yaptıkları çalışma karşılığında bir değer alıyorlar (token). Girişim Sermayesi de benzer şekilde madencilik yaparak token kazanabilir. Kimi durumlarda bu ekosisteme yaptığı yatırımdan elde ettiği getirinin çok daha fazlasını madencilik faaliyetinden kazanabilir durumdalar. 

### Girişim Sermayeleri artık teknik açıdan da gelişmek zorunda

Yeni teknolojiler, klasik anlamda iş yapış biçimlerini ciddi şekilde değiştirmenin yanında ağır bir teknik bilgi birikimi gerektiriyolar. Örneğin yukarıda bahsettiğimiz madencilik işi öyle basitce anlaşılacak gibi değil. Daha doğrusu işi layıkı ile yapmak istediğinizde ciddi olarak teknik donanıma ihtiyacınız var. Kullanacağınız makinalar için ciddi bir yatırım yapacaksınız, sonra enerji harcayacaksınız, bunun en optimal nerede olması gerekir? Her Blockchain kendi özelinde farklılık gösteriyor, madencilik olarak da öyle. Gerekli altyapı farklı, enerji ihtiyaçları farklı.  Bu nedenle bu alana yatırım yapan ve akıllı davranan Girişim Sermayeleri ekiplerini artık teknik donanıma sahip (kimi yazılım kökenli) üyeler ile güçlendiriyorlar. 

### Sonuç

Siz bakmayın öyle "ICO piyasaları kurudu, KriptoParalar'ın geleceği yok" gibi söylentilere. Hep söylediğimiz gibi yeni teknolojilerin sunduğu vizyonların bir çoğu ulaşılabilir. Ancak bu vizyonlara ulaşmak için gerekli altyapılar henüz yok, ancak bu alanda çalışmalar tüm hızıyla sürüyor. Aslında KriptoParalar'ın fiyatlarının düşmesi konuya uzun vadeli yaklaşanlar için rahatlatıcı bile oldu. Zira sürekli yükselen fiyatlar, değer yaratmaktan ziyade spekülasyon yapan yatırımcıların piyasayı doldurmasına, yazılımcıların da akıllarının sürekli yükselen fiyatlarda olmasına neden oluyordu. Artık bu spekülatörler piyasadan çekildi (gerçi fiyatlar bir yükselmeye başlasın, ilk onlar geri gelecekler). Siz siz olun, konuya uzun vadeli değer yaratma perspektifinden bakın. Pekçok kurumsal yatırımcı ve girişim sermayesi bu şekilde bakmaya devam ediyor. Bu yatırımcılar bahsedilen vizyonların gerçekleşmesi için gereken altyapı ve yazılım çalışmaları devam ederken sistemin devamını sağlamak için madencilik dahil her yolu deniyorlar. Rahmetli Çetin Altan'ın dediği gibi "Enseyi karartmayın". 

Not: Konu ile ilgili daha detaylı bilgi için Medium'daki "[Blockchain mining 2.0](https://medium.com/notation-capital/notation-blockchain-mining-2-0-dcf46a28f7eb) ve TokenDaily'nin ["Premier on mining 2.0"](https://www.tokendaily.co/blog/a-primer-on-mining-2-0) yazısına göz atabilirsiniz.  




